---
title: Aye Raat Na Dhalna – Nasir Zaidi
slug: aye-raat-na-dhalna-nasir-zaidi
category:
 - Nasir Hussain Zaidi
date: 2016-10-11T18:45:27
id: 420
---

<p>Aye raat na dhalna ke ujadh jaayegi Zainab.<br />
bhai se dam-e-subh bichadh jaayegi Zainab.<br />
Aye raat na dhalna ke ujadh jaayegi Zainab.</p>
<p>1. Sonay de Sakina ko ke phir so na sakay gi.<br />
Rona bhi jo chahay gi to phir ro na sakay gi.<br />
Asghar se mulaqaat to phir ho na sakay gi.</p>
<p>Aye raat…</p>
<p>2. Ghabraye huay laal hain sehmi hui maayain.<br />
Jee bhar ke main de loon Ali Akbar ko duayein.<br />
Lena hai abhi Aun-o-Muhaamad ki balaayein.</p>
<p>Aye raat…</p>
<p>3. Aye raat bikhar ja tere bas mein ho jahan tak.<br />
Mit jaayenge kal aal-e-payambar ke nishan tak.<br />
Baaqi hai yeh manzar Ali Akbar ki azaan tak.</p>
<p>Aye raat…</p>
<p>4. Har chund ke bachoan ki abhi pyaas hai baaqi.<br />
Kuch aankh mein hasrat hai to kuch aas hai baaqi.<br />
Lekin mera bhai mera Abbas hai baaqi.</p>
<p>Aye raat…</p>
<p>5. Baaqi hai abhi aal-e-Muhammad ka safeena.<br />
Beti ke sulanay ko hai Shabbir ka seena.<br />
Jhoola Ali Asghar ka jhulaati hai Sakina.</p>
<p>Aye raat…</p>
<p>6. kal kaun sunega ye meri aah-o-buka bhi.<br />
Hoga tah-e-khanjar meray bhai ka gala bhi.<br />
Khaima to kuja sar pe na hogi ye rida bhi.</p>
<p>Aye raat…</p>
<p>7. Aye raat ghadi bhar ko tu rehnay de sukoon mein.<br />
Ghir jaayenge nasir mere aada ki safoan mein.<br />
Yeh chaand se chehre to naha jaayenge khoon mein.</p>
<p>Aye raat…</p>