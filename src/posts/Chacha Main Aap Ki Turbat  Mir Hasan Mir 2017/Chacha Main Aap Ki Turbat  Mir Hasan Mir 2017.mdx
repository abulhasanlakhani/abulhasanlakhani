---
title: Chacha Main Aap Ki Turbat – Mir Hasan Mir 2017
slug: chacha-main-aap-ki-turbat-mir-hasan-mir-2017
category:
 - Mir Hasan Mir
date: 2017-11-03T22:01:15
id: 585
---

<p>Chacha Main Aap Ki Turbat</p>
<p>Hai chacha Abbas (x3).</p>
<p>Haaye. Aray jab dafn karnay aaye tan-e-paash paash ko.<br />
Abid pukaaray dekh ke Ghazi ki laash ko.<br />
Aray chacha main aap ki turbat bananay aaya hoon.<br />
Sakina ab bhi hai pyasi batanay aaya hoon.</p>
<p>Chacha main aap ki turbat bananay aaya hoon (x2).<br />
Sakina ab bhi hai pyasi batanay aaya hoon.<br />
Chacha main aap ki… (x2).</p>
<p>1. Bataaon kaisay chacha kya guzar gayi hum par.<br />
Har aik sheyhar mein maray gaye humein pathar.<br />
Thi maayain phuppian mere saath aye Ali ke pisar.<br />
Ye saray zulm ke kissay sunaanay aaya hoon.<br />
Chacha main aap ki… (x2).</p>
<p>2. Haram ko chor ke kufay se aa raha hoon chacha.<br />
Bata gaye hain tumhari wasiyyatain baba.<br />
Wahin ho qabr chida tha jahan pe mashkiza.<br />
Kiya tha Sheh se jo waada nibhanay aaya hoon.<br />
Chacha main aap ki… (x2).</p>
<p>3. Hai teen roz se laashay pe dhoop ka saaya.<br />
Ye haal dekh ke rota hai khoon dil mera.<br />
Ghareeb hoon main kafan tum ko de nahi sakta.<br />
Tumhari laash ke tukday uthaanay aaya hoon.<br />
Chacha main aap ki… (x2).</p>
<p>4. Sakina raah mein naakay se gir gayi thi abhi.<br />
Wahi hai taaza riwaayat kamar pe likhi hui.<br />
Hai jaari khoon jo is waqt ediyon se meri.<br />
Layee se khaa ke abhi taaziyanay aaya hoon.<br />
Chacha main aap ki… (x2).</p>
<p>5. Tumharay saamnay aati hai sharm kehtay huay.<br />
Ye baat karta bhala kaisay saamnay un ke.<br />
Abhi hain duur yahan se bani asad waalay.<br />
Phupi ki chhin gayi chadar batanay aaya hoon.<br />
Chacha main aap ki… (x2).</p>
<p>6. Layeen bachi ke gohar ko aisay cheena tha.<br />
Giri zamee pe Sakina main khoon rota tha.<br />
Wo jis zameen pe kaanton se khoon tapka tha.<br />
Wo khaak rakhnay tumharay sirhaanay aaya hoon.<br />
Chacha main aap ki… (x2).</p>
<p>7. Bagair in ke tum utray thay zeen se kaisay.<br />
Haram to lut gaye ye baazu kat gaye jab se.<br />
Paday thay duur ye laashay se aap ke kab se.<br />
Katay ye baazu badan se milaanay aaya hoon.<br />
Chacha main aap ki… (x2).</p>
<p>8. Bana ke qabr Takallum wo bola ro ro kar.<br />
Yahan pe aayainge ab zaayireen shaam-o-sehar.<br />
Jalay khayaam ki rakh kar lahad pe khaak magar.<br />
Main pehla farsh azaa ka bichaanay aaya hoon.<br />
Chacha main aap ki… (x2)</p>
<p> </p>
<p>Check out other write-ups for Mir Hasan Mir<br />
<a href="http://www.abulhasanlakhani.com/tag/mir-hasan-mir/">http://www.abulhasanlakhani.com/tag/mir-hasan-mir/</a></p>