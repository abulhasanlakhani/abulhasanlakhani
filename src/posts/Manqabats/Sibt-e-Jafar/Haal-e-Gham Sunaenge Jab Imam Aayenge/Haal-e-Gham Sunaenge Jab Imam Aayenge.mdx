---
title: Haal-e-Gham Sunaenge Jab Imam Aayenge
slug: haal-e-gham-sunaenge-jab-imam-aayenge
category: 
- Manqabats
artist: Sibt-e-Jafar
date: 2016-05-16T20:23:34
id: 124
---

<p>Haal-e-gham sunaenge Jab Imam Aayenge</p>
<p>Zakhm-e-dil dikhaenge Jab Imam Aayenge<br />
Mehfilain jamaaenge Jab Imam Aayenge<br />
Bam-o-dar sajaenge Jab Imam Aayenge<br />
Jashn Hum manaenge Jab Imam Ayenge</p>
<p>Zakhm hain abhi taaza makka aur madeena ke<br />
Shaam-o-kufa karbobala hum bhula nahi sakte<br />
Az sakeefa taayin dam ghair se nahi pohnche<br />
Jitne dukh uthaae hain hum ne kalma goyoan se<br />
Aik ik chukaaenge…..x2</p>
<p>Shaq hai jin ko Allah ke adl aur adaalat par<br />
Mansab-e-nubuwwat par sayyada ki ismat par<br />
Murtaza ki Ahmed se muttasil niyabat par<br />
Jin ko shaq hai baara par baarwain ki ghaibat par<br />
Sab hi maar khaaenge…..x2</p>
<p>Naam par sahaaba ke kaam kafiroan jaise<br />
Naam par sahaaba ke kaam faasiqoan jaise<br />
Naam par sahaaba ke kaam munkiroan jaise<br />
Naam par sahaba ke kaam mushriqoan jaise<br />
Sab hi mooh churaaenge…..x2</p>
<p>Daawa-e-muhabbat jo subh-o-shaam karte hain<br />
Unke dushmanoan se bhi raah-o-rasm rakhte hain<br />
Khums bhi nahi dete gheebatein bhi karte hain<br />
Mominoan se bhi dil main bughz-o-keena rakhte hain<br />
Kis tarhan nibhaaenge…..x2</p>
<p>Jhoot bolne ko hum mashgala samajhte hain<br />
Baat baat par be jaa maslehat barat te hain<br />
Aur munafiqat ko bhi maslehat hi kehte hain<br />
Lehb-o-laab ka samaan hum gharoan main rakhte hain<br />
Kis tarhan chupaaenge…..x2</p>
<p>Naimat-e-shariyyat ko bojh hi samajhte hain<br />
Lahb-o-laab hi ko hum zindagi samajhte hain<br />
Sahibaan-e-zar ko bada aadmi samajhte hain<br />
Tang dast momin ko bas yunhi samajhte hain<br />
Kya muqaam paaenge…..x2</p>
<p>Ye hamaare makr-o-riya shatirana ayyari<br />
Kya hamaare saom-o-salaat aur yeh azadari<br />
Kitna hai khuloos in mein kis kadar riya kari<br />
Kya imaam ki khatir hum ne ki hai tayyari<br />
Kaise mooh dikhaaenge…..x2</p>
<p>Al ajal jo kehte hain aa gae to kya hoga<br />
Kya hai apni tayyari pesh hum karenge kya<br />
Sibt-e-Jafar apna to kul yehi hai sarmaaya<br />
Humd-o-naat-o-soz-o-salaam aur manqabat nauha<br />
Hum yehi sunaaenge…..x2</p>
<p>Jab Imam Aayenge…..</p>