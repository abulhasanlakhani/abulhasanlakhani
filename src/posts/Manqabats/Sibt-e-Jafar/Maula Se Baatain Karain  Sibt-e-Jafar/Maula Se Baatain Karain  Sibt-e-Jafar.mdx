---
title: Maula Se Baatain Karain  Sibt-e-Jafar
slug: maula-se-baatain-karain-sibt-e-jafar
category: 
- Manqabats
artist: Sibt-e-Jafar
date: 2016-07-08T01:25:19
id: 245
---

<p>Aaiye apnay maula se baatain karain.<br />
Aaj mauqa bhi hai aur fursat bhi hai.<br />
Main mukhatib jo hun woh bhi maujood hain.<br />
Khud kalami nahi hai sama’at bhi hai.<br />
Aaiye apnay maula se baatein karain.</p>
<p>**1.** Mera Imaan hai mera aelaan hai.<br />
Aap gayab nahi balke maujood hain.<br />
Aap waaqif bhi hain aur qaadir bhi hain.<br />
Ye bura waqt hai meri nusrat karain.<br />
Mujhse baatein karain mujh ko shabash dain.<br />
Meri khidmaat ki mere kirdaar ki.<br />
Daad dijiye mujhe meri sachayi ki.<br />
Mere afqaar ki mere ash’aar ki.</p>
<p>**2.** Gar gunehgaar hoon aur khatakaar hoon.<br />
To bhi kya hai bashar hoon payambar nahi.<br />
Main na masoom-o-mursal wasi-o-Ali.<br />
Main farishta nahi koi rehbar nahi.<br />
Aik shaayir hoon haq ka parastaar hoon.<br />
Aur isi waastay barsar-e-daar hoon.<br />
Naam par jo tere dhoke baazi karain.<br />
Waaste un ke shamsheer-o-talwaar hoon.</p>
<p>Aaiye apnay maula se baatain karain.</p>
<p>**3.** Meri hasti hi kya meri taaqat bhi kya.<br />
Aap ka saath hai tab hoon saabit kadam.<br />
Main jo madd-e-muqaabil hoon ashraar ke.<br />
Shaamil-e-haal hai aap hi ka karam.<br />
Meri roodaad ko meri faryaad ko.<br />
Koi sunta nahi kis ko awaaz doon.<br />
Jo bhi hota rahay honay doon chup rahoon.<br />
Aap farmaaiye Aaqa main kya karoon.</p>
<p>Aaiye apnay maula se baatain karain.</p>
<p>**4.** Al-madad al-madad al-amaa’n al-amaa’n.<br />
Al-ajal al-ajal Ya Imaam-e-Zamaa’n.<br />
Toot padhnay ko hain hum par ab bijliyaan.<br />
Aye Imaam-e-Zamaa’n al-amaa’n al-amaa’n.<br />
Hum ne maana ke hum sab gunehgaar hain.<br />
Aap ke naam lewa hain hub daar hain.<br />
Un ke rehm-o-karam par na chodhain hamain.<br />
Dushman-e-deen-o-millat jo ashraar hain.</p>
<p>**5.** Uth rahain hain jo fitnay hamaray khilaaf.<br />
Un ke madd-e-muqaabil ayaanat karain.<br />
Marja’iyyat azaadari naimaat hain.<br />
Aap hi maula in ki hifaazat karain.<br />
Jin ko paas-e-shariyyat nahi hai zara.<br />
Un ka kya tazkira un ka shikwa bhi kya.<br />
Zaahiran maula jo log dee’n daar hain.<br />
Aap par hai ayaa’n un ka sab maajra.</p>
<p>**6.** Mangni mehndi shaadi waleema huzoor.<br />
Apni khushion main shaamil hai fisk-o-fujoor.<br />
Hadh ye hai maut aur gham ke mauqoan pa bhi.<br />
Din ba din ho rahay hain shariyyat se duur.<br />
Mohkamaat-e-shariyyat hain tanqeed ki.<br />
Zad main Maula madad Aap farmaaiye.<br />
Ab nahi koi ummeed islaah ki.<br />
Zulfiqaar-e-Ali le ke aa jaaiye.</p>
<p>Aaiye apnay maula se baatain karain.</p>
<p>**7.** Oadh ke sher ki khaal dumbay hiran.<br />
Bhedhiye bhedh bhi sher-e-nar ho gaye.<br />
Molvi mufti ghazi namazi mujahid.<br />
Kalam kaar bhi paishaawar ho gaye.<br />
Farq mazloom-o-zaalim main baaqi nahi.<br />
Ilm par jehal galbay ki koshish main hai.<br />
Rab-e-Kaaba tujhe tera hi waasta.<br />
Abraha phir se hamlay ki koshish main hai.</p>
<p>**8.** Aye Imam-e-Zamaa’n Shah-e-har do jahaa’n.<br />
Kyun main dub kar rahoon Aap aa jaayain to.<br />
Hain jo dushman zameen aasmaa’n bhi mere.<br />
Phir bhi tan kar chaloon Aap aa jaayain to.<br />
Taana zan hain jo mujh par ye ahl-e-jahan.<br />
Sab ko samjhaaon main mere bas main kahan.<br />
Aap ke saamnay in ki auqaat kya.<br />
Main inhain dekh loon aap aa jaayain to.</p>
<p>**9.** Intiqaam-e-shaheedan-e-Karbo bala.<br />
Dekhna hai mujhe shah-e-har do sara.<br />
Maut is shart par mujhko manzoor hai.<br />
Phir se main jee uthoon aap aa jayain to.<br />
Naghmahaa-e-mawaddat sunata hoon main.<br />
Aap ke aashiqon ko lubhaata hoon main.<br />
Aap ki raah main maula sajday karoon.<br />
Aur qaseeday padhoon aap aa jaayain to.</p>
<p>**10.** Shayir-o-soz khwaan Sibt-e-Jafar hoon main.<br />
Sab ko maaloom hai kis ka nauker hoon main.<br />
Main museebat main hoon aap gaibat main hain.<br />
Kyun masaayib sahoon aap aa jaayain to.</p>
<p>Aaiye apnay maula se baatain karain.</p>
<p>Please check out the cover for this manqabat done by me:</p>
<p><iframe width="618" height="348" src="https://www.youtube.com/embed/fE_zVnGzDAM?feature=oembed" frameborder="0" allowfullscreen></iframe></p>
<p> </p>