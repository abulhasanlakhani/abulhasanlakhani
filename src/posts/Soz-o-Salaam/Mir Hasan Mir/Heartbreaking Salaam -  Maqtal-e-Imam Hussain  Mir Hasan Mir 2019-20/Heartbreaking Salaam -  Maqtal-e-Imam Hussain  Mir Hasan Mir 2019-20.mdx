---
title: Heartbreaking Salaam -  Maqtal-e-Imam Hussain  Mir Hasan Mir 2019-20
slug: maqtal-e-imam-hussain-mir-hasan-mir-2019-20
category: 
- Soz-o-Salaam
artist: Mir Hasan Mir
date: 2019-09-09T16:00:19
id: 923
---


<p>**Maqtal-e-Imam Hussain (A.S)**</p>



<p>Ghareeb-e-Zehra ki ghurbat suno aye ahl-e-aza (x2).</p>



<p>Akela reh gaya maqtal mein jab mera mola.<br/>Sipah-e-sham ne chaaro’n taraf se gher liya.<br/>Lab-e-furat tha har aik khoon ka pyaasa.<br/>Tha ghul charag-e-Imaamat abhi bujhana hai.<br/>Arey zami’n pe zeen se Shabbir ko girana hai.<br/>zami’n pe zeen se Shabbir ko girana hai.</p>



<p>Yeh sun ke sang kisi ne jabeen par maara.<br/>Kisi ne pehlu mein barchi ka phal utaar diya.<br/>Arey kisi ne samnay aa kar chalayi taig-e-jafa.<br/>Ghareeb-e-Zehra ka zee’n par sambhalna mushkil tha.<br/>Ali-o-Zehra ko ran mein rulaaya jaata tha.<br/>Arey Hussain girtay nahi thay giraya jaata tha.<br/>Hussain girtay nahi thay giraya jaata tha.</p>



<p>Laga jo teer to Asghar ko Sheh ne yaad kiya.<br/>Pukara Ghazi ko jis waqt sar pe gurz laga.<br/>Lagi jo barchi to Akbar ko di tarap ke sada.<br/>Tamacha kholi ne maara to bolay ya Zahra.<br/>Ali ko yaad kiya sar pe zarb chaltay huay.<br/>Hasan ko yaad kiya muun se khoo’n ugaltay huay.<br/>Hasan ko yaad kiya muun se khoo’n ugaltay huay.</p>



<p>Zamee’n pe zeen se Hazrat jo muun ke bal aaye.<br/>Jo teer seenay mein thay pusht se nikal aaye.<br/>Nikal ke pehlu se sab barchiyo’n ke phal aaye.<br/>Karaar kis tarha’n ab Sheh ko aik pal aaye.<br/>Raqabei’n pairo’n se Ibn-e-Ali ki chhooth gayi.<br/>Tamaam pasliyaa’n sibt-e-Nabi ki toot gayi.</p>



<p>Raqam kiya hai ye (x2) raavi ne dard ka manzar.<br/>Ke chalnay waala tha jis dum Hussain par khanjar.<br/>Arey behan se aagay khadi thi Hussain ki dukhtar.<br/>Kaha ye shimr se us dam ghareeb ne ro kar.<br/>Meri Sakina kaheen dum na tod de zaalim.<br/>Tu reham kar meray baalo’n ko chor de zaalim.<br/>Tu reham kar meray baalo’n ko chor de zaalim.</p>



<p>Pada tha dasht mein be jaa’n Batool ka beta.<br/>Hussain zinda hain kya shimr se kisi ne kaha.<br/>Kareeb ja ke ye di shimr ne phir hans ke sada.<br/>Arey woh dekho aa gayi maqtal mein Saani-e-Zehra.<br/>Ye suntay hi Shah-e-Dilgeer uth ke baith gayay.<br/>Behan ke naam pe Shabbir uth ke baith gayay.</p>



<p>Ye keh ke aagay badha haath mein liye khanjar.<br/>Udhar tadapnay lagi aik laash darya par.<br/>Idhar khayaam se nikli Batool ki dukhtar.<br/>Ajeeb be adabi shimr ne ye ki aa kar.<br/>Arey zara si bhi na murawwat dikhaayi zaalim ne.<br/>Kaalam-e-paak ko thokar lagaayi zaalim ne.</p>



<p>Ajab tarhan se sitamgar ye kar raha tha sitam.<br/>Kabhi Hussain ki zulfoa’n mein haath thay baaham.<br/>Pakad ke reesh-e-mubarak kabhi hansa azlam.<br/>Hataaya baloan ko khanjar se shimr ne ik dum.<br/>Kaha Hussain ne dekho zara Ali Akbar<br/>Laeen ne rakh diya zaano hamaray seenay par.</p>



<p>Chali jo zarb farishto’n ne moo’n ko pher liya.<br/>Farishtay kya thay ke nabiyo’n ne moo’n ko pher liya.<br/>Aray hatay Nabi to Rasoolo’n ne moo’n ko pher liya.<br/>Chalay Rasool to waliyo’n ne moo’n ko pher liya.<br/>Hasan Rasool Ali bolay ab Khuda jaanay.<br/>Hussain jaanay gala jaanay Fatima jaanay.</p>



<p>Ab is ke aagay Takallum bayaan kya hoga.<br/>Lagee jo zarbain na nikla lahoo ka ik qatra.<br/>Laeen gaiz mein aa kar sada ye denay laga.<br/>Hussain jaldi bata mojiza hai ye kaisa.<br/>Kaha ghareeb ne tu pyaar maa ka kya jaanay.<br/>Galay pe meray gala rakh diya hai Zahra ne.</p>



<p>Kaha Hussain ne amma hata lain apna gala.<br/>Aray mazeed aap hon zakhmi ye ho nahi sakta.<br/>Galay pe Shah ke khanjar laeen ka jo chala (x2).<br/>Sadaayain aati thi Subhana Rabbiyal Aala.<br/>Pisar ka khoon baha Sayyeda ki godi mein.<br/>Sar-e-Hussain kata Fatima ki godi mein.</p>



<p>Check out other Noha from Mir Hasan Mir:<br/><a href="https://www.abulhasanlakhani.com/category/noha/mir-hasan-mir/">https://www.abulhasanlakhani.com/category/noha/mir-hasan-mir/</a></p>



<p>Mir Hasan Mir’s YouTube channel:<br/><a href="https://www.youtube.com/MirHasanMir">https://www.youtube.com/MirHasanMir</a></p>



<p>**Maqtal e Imam Hussain (A.S)**</p>