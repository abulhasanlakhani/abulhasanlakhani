---
title: Aye Chaand Karbala Ke  Sibt-e-Jafar
slug: aye-chaand-karbala-ke-sibt-e-jafar
category: 
- Soz-o-Salaam
artist: Sibt-e-Jafar
date: 2018-09-07T20:36:30
id: 718
---

<p>Aye chaand karbala ke tu ne to dekhay hongay.<br />
Utray thay is zameen par arsh-e-bareen ke taaray.<br />
Aye chaand karbala ke.</p>
<p>1. Aye chaand jalwa gar hai Hashim ka chaand yaa par.<br />
Khairaat roshni ki le leejiyo yahan se.<br />
Aye chaand…</p>
<p>2. Aye chaand is zameen par rakhiyo hamesha thandak.<br />
Sotay jo hain yahan par Zehra ke hain ye pyaaray.<br />
Aye chaand…</p>
<p>3. Tasneem-o-sal sabeel-o-kausar ke hain ye maalik.<br />
Maaray gayay jo pyasay is nehar ke kanaaray.<br />
Aye chaand…</p>
<p>4. Hurr aur Habib jaisay jaanbaaz aur ahibba.<br />
Maaray gayay yahin par ansaar Shaah-e-deen ke.<br />
Aye chaand…</p>
<p>5. Maaray gayay yahin par be dardi-o-sitam se.<br />
Muslim ke donoan pyaray Zainab ke donoan betay.<br />
Aye chaand…</p>
<p>6. Pamaal ho rahi thi Qasim ki laash run mein.<br />
Abbas aur Sarwar chuntay thay un ke tukday.<br />
Aye chaand…</p>
<p>7. Baazu katay yahin par Abbas-e-bawafa ke.<br />
Izn-e-waga na paaya paani bhi laa na paayay.<br />
Aye chaand…</p>
<p>8. Is sarzameen pa guzra Sarwar pa ye bhi sadma.<br />
Seenay pa khaayi barchi humshakl-e-Mustafa ne.<br />
Aye chaand…</p>
<p>9. Paani pilaanay laayay ik meh laqa ko Sarwar.<br />
Kiya zibha hurmala ne teer-e-sitam laga ke.<br />
Aye chaand…</p>
<p>10. Gardan chidi pisar ki baazu chida padar ka.<br />
Donoan tadap tadap kar pyasay jahan se guzray.<br />
Aye chaand…</p>
<p>11. Is bun mein aik bachi Baba ko dhoondti thi.<br />
Bikhray huay paday thay jab sar bureeda laashay.</p>
<p>12. Phir ye bhi tu ne dekha woh gham raseeda bachi.<br />
Seenay pa so rahi thi be sar padar se liptay.<br />
Aye chaand…</p>
<p>13. Baazu bandhay yahin par pehlay pahal haram ke.<br />
Is sarzameen se niklay Sajjad sar jhukayay.<br />
Aye chaand…</p>
<p>14. Shehzada-e-jinaah hi maalik hai Karbala ka.<br />
Kis ki majaal aayay jab tak na woh bulaayay.</p>
<p>15. Pohnchay hain Karbala mein jo log Sibt-e-Jafar.<br />
Aye kaash phir muqaddar un ko ye din dikhaaye.</p>
<p>Aye chaand karbala ke tu ne to dekhay hongay.<br />
Utray thay is zameen par arsh-e-bareen ke taaray.</p>