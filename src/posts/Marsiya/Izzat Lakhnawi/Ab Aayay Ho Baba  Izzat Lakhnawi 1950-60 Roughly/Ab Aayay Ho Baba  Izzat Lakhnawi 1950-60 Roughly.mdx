---
title: Ab Aayay Ho Baba  Izzat Lakhnawi 1950-60 Roughly
slug: ab-aayay-ho-baba-izzat-lakhnawi
category: 
- Marsiya
artist: Izzat Lakhnawi
date: 2016-10-10T20:00:48
id: 412
---


<p><span style="text-decoration: underline;">**Ab Aayay Ho Baba**</span></p>



<p>Wo karbala wo sham-e-ghariban wo teeragi.<br/>Wo Zainab-e-hazeen wo hifazat Khayam ki.<br/>Aaya wo ek sawaar kareeb-e-Khayam-e-Shah.<br/>Beti Ali ki ghaiz mein su-e-faras badhi.<br/>Ulti naqaab chehray se apnay sawaar ne.<br/>Paish-e-nigaah-e-Zainab-e-mazloom thay Ali.<br/>Har chand saabira thi bohat bint-e-Fatima.<br/>Be saakhta zubaan pa ye faryaad aagayi.<br/>Zainab ne kaha baap ke qadmon se lipat kar.<br/>Ab aayay ho baba.</p>



<p>Jab lut gaya pardes mein amma ka bhara ghar (x2).<br/>Ab aayay ho baba.</p>



<p>1. Baba gar aana hi tha khaaliq ki riza se.<br/>Us waqt na aaye.<br/>Jab khaak pa dam tod raha tha mera Akbar (x2).<br/>Ab aaye ho…</p>



<p>2. Kat kat ke giray nehr pa jab baazu-e-Abbas.<br/>Aur koi na tha paas.<br/>Us waqt sada aap ko deta tha Dilaawar (x2).<br/>Ab aaye ho…</p>



<p>3. Jab farsh-e-zameen baam-e-falak larza baja thay.<br/>Us waqt kahan thay.<br/>Jab baap ke chullu mein tha khoon-e-Ali Asghar (x2).<br/>Ab aaye ho…</p>



<p>4. Jab bhai ka sar kat-ta tha main dekh rahi thi.<br/>Hazrat ko sada di.<br/>Sar kholay huay roti thi main khaimay ke dar par (x2).<br/>Ab aaye ho…</p>



<p>5. Jab log bacha le gaye laashay shohada ke.<br/>Haq apna jata ke.<br/>Bas ek tan-e-shabbir tha pamaali ki zad par (x2).<br/>Ab aaye ho…</p>



<p>6. Jab bali Sakina ke gohar cheenay gaye thay.<br/>Lagtay thay tamachay.<br/>Hasrat se mujhe dekhti thi Banu-e-muztar (x2).<br/>Ab aaye ho…</p>



<p>7. Jab shaam ke kazzak hamain loot rahay thay.<br/>Khaimoan ko jala ke.<br/>Aap aa gaye hotay to na chinti meri chaadar (x2).<br/>Ab aaye ho…</p>



<p>8. Kya aap ne firdaus se ye dekha na hoga.<br/>Kya hashr bapa tha.<br/>Jab pusht se bemaar ki khencha gaya bistar (x2).<br/>Ab aaye ho…</p>



<p>9. Ek raat ke mehmaan hai phir qaid-e-salaasil.<br/>Ab aanay se haasil.<br/>Bazaar mein hum subh ko jaayenge khulay sar (x2).<br/>Ab aaye ho…</p>



<p>10. Shahid rukh-e-Hyder pa bikhar jaatay thay aansu.<br/>Jab khol ke gaysu.<br/>Chillati thi Zainab mere baba meri chaadar (x2).<br/>Ab aaye ho (x2).</p>



<p>Jab lut gaya pardes mein amma ka bhara ghar (x2).<br/>Ab aayay ho baba.</p>



<p>Zainab ne kaha baap ke qadmon se lipat kar.<br/>Ab aayay ho baba.</p>