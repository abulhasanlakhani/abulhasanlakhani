---
title: Mola Ab Aa Bhi Jaayain – Sibt-e-Jafar
slug: mola-ab-aa-bhi-jaayain-sibt-e-jafar
category:
 - Sibt-e-Jafar
date: 2016-06-23T23:01:05
id: 241
---

<p>Mola ab aa bhi jaayain kab se bula rahay hain.<br />
Jaur-o-sitam jahaa’n ke badhtay hi ja rahay hain.<br />
Dushman jo aap ke thay hum ko sata rahay hain.<br />
Mola ab aa bhi jaayain…</p>
<p>Ab hadh se badh chukay hain fisk-o-fujoor-o-zulmat.<br />
Har gaam ho rahi hai tauheen-e-Aadmiyyat.<br />
Aqdaar ke janazay dafnaye ja rahay hain.<br />
Mola ab aa bhi jaayain…</p>
<p>Phir se haqeeqaton ko jhutlaya ja raha hai.<br />
Tezi se bid’atoan ko phailaaya ja raha hai.<br />
Taagoot ke azaayim badhtay hi ja rahay hain.<br />
Mola ab aa bhi…</p>
<p>Kab se pukaartay hain momin jo hain pareshaa’n.<br />
Aa jaaiye Khudara ab aye maseeh-e-doraa’n.<br />
Kyun Aap ko pukaarain jo khums kha rahay hain.</p>
<p>Shar’aee rukoom khayain ye peshaawur muballig.<br />
Auroan ko to daraayain ye peshaawur muballig.<br />
Khud be amal hain lekin hum ko dara rahain hain.</p>
<p>Taqreerain kar rahay hain sab maulvi-o-zaakir.<br />
Tayyari kar rahay hain kya hum adeeb-o-shaayir.<br />
Sab hi to yunhi rasmi baatain bana rahay hain.<br />
Mola ab aa bhi…</p>
<p>Na ahl hain magar hai khush fehmi-e-qayadat.<br />
Ilm-o-amal na jurrat na azm-o-istiqamat.<br />
Islaah-e-Qaum ke jo naaray laga rahay hain.</p>
<p>Gayab ba waqt-e-mushkil ho jaatay hain ye saaray.<br />
Apni ana ke qaidi hirs-o-hawas ke maaray.<br />
Jo amn ke dinoan main number bana rahay hain.</p>
<p>dhadka laga hua hai ab aaye aur tab aaye.<br />
Ehsaas hai ye hum ko tayyari kar na paaye.<br />
Hum muntazir thay phir bhi nazrain chura rahay hain.<br />
Mola ab aa bhi…</p>
<p>Ye nazr aur majalis milaad aur muhaafil.<br />
Sochain kabhi hum in se kya kar rahay hain haasil.<br />
Ikhlaas hi nahi jab phir kya kama rahain hain.</p>
<p>Kya maatami-o-ghazi kya haji-o-namazi.<br />
Ilm-o-amal se aari guftaar ke ye ghazi.<br />
Zehra-o-Murtaza ka sab dil dukha rahay hain.</p>
<p>Hotay hain masjidoan main abb aaye din dhamakay.<br />
Mola batayain kab tak apnay uthaaon laashay.<br />
Mohlat na un ko dijiye jo khoo’n baha rahay hain.<br />
Mola ab aa bhi…</p>
<p>Gumrahi-o-mazalim ka ikhtitaam hoga.<br />
Dunya mein aadilana qaayam nizaam hoga.<br />
Hum is yaqeen pa mola rastay saja rahay hain.</p>
<p>Hum bhi hain tere mujrim ye jaantay huay bhi.<br />
Aadil ho muntaqim ho ye maantay huay bhi.<br />
Anjaam se hain waaqif phir bhi bula rahay hain.</p>
<p>Un se salaam kehna baad-e-saba hamara.<br />
Aye baaqi rehnay waalon hum ko na bhool jaana.<br />
Tum intizaar karna ab hum to ja rahay hain.</p>
<p>In’aam bhi milay ga shabash bhi milay gi.<br />
Tum karna Sibt-e-Jafar apna muhaasiba bhi.<br />
Tum jin se ho mukhatib wo jald aa rahay hain.</p>
<p>Mola ab aa bhi jaayain kab se bula rahain hain.</p>