---
title: Mujhe Koi Gham Nahi Hai – Sibt-e-Jafar
slug: mujhe-koi-gham-nahi-hai-sibt-e-jafar
category:
 - Sibt-e-Jafar
date: 2016-08-04T00:57:18
id: 319
---

<p>Mujhe koi gham nahi hai magar aey Hussain tera.<br />
Meri fiqr ki hai manzil safar aey Hussain tera.</p>
<p>Kya ajab tha ghair leti mujhe har tarha’n ki fiqrain. (x2)<br />
Na jo gham rafeeq hota agar aey Hussain tera.</p>
<p>Kabhi kufr ke muqabil to kabhi munafiqoan ke. (x2)<br />
Raha sar bakaf hamesha padar aey Hussain tera.</p>
<p>Isay apnay khoo’n se tu ne nayi zindagi ata ki. (x2)<br />
Hai ye deen Mustafa ka shajar aey Hussain tera.</p>
<p>Na ameer-e-shaam baaqi na wo taaj-o-takht-e-shahi.<br />
Hai diloa’n pa ab bhi lekin asar aey Hussain tera.</p>
<p>Kisi hukmuraa’n ka sadqa na muballigoan ki koshish. (x2)<br />
Hai ye deen ki bahaarain samar aey Hussain tera.</p>
<p>Aey jina ke shahazaday tu zameen par aa gaya kyun. (x2)<br />
Ke musalsal ibtila hai safar aey Hussain tera.</p>
<p>Kabhi dosh par Nabi ke kabhi nok par ani ke. (x2)<br />
Raha auj par hamesha qamar aey Hussain tera.</p>
<p>Hui kehkasha’n si roshan sar-e-raah-e-Shaam-o-Kufa.<br />
Gaya sar ba nok-e-naiza jidhar aey Hussain tera.</p>
<p>Na to aank par hai patti na hi haath mein hai raasha. (x2)<br />
To Khaleel dekhtay hain jigar aey Hussain tera.</p>
<p>Kya ajab tha paa-e-Asghar se ubalta khoo’n ka chashma. (x2)<br />
Agar ehdiyaa’n ragarta pisar aey Hussain tera.</p>
<p>Sar-e-hashr mere aaqa tu hi ye bhi dhiaan rakhiyo. (x2)<br />
Ke hai soz-o-khwan-o-shayir kidhar aey Hussain tera.</p>
<p>Na dubara haazri gar ho naseeb-e-Sibt-e-Jafar.<br />
To phir us ki samt se ho guzar aey Hussain tera.</p>
<p>Mujhe koi gham nahi hai magar aey Hussain tera.</p>